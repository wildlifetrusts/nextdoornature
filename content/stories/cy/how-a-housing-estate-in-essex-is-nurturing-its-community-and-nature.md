---
title: "How a Housing Estate in Essex is Nurturing its Community and Nature  "
who: Residents of Clayburn Gardens
location: Thurrock, Essex
images:
  - src: /images/uploads/clayburn-raised-beds.jpg
    alt: Raised Beds in grass field at Clayburn Garden Housing Estate
    credit: Image Copyright / Maya Harvey-Mills Essex Wildlife Trust
    caption: Y gwelyau uchel wedi'u cwblhau ar stad dai Clayburn Garden.
  - src: /images/uploads/clayburn-gardens.jpg
    alt: Four people from Clayburn Gardens in their community garden
    credit: Image Copyright / Maya Harvey-Mills Essex Wildlife Trust
  - src: /images/uploads/clayburn-gardens-tyre-beds.jpg
    alt: "Old tyres used to create small raised beds. "
    credit: Image Copyright / Maya Harvey-Mills Essex Wildlife Trust
    caption: "Hen deiars wedi’u hailbwrpasu yn welyau uchel bach.  "
  - src: /images/uploads/clayburn-garden-raised-beds.jpg
    alt: Raised beds at Clayburn Garden
    credit: Image Copyright / Maya Harvey-Mills Essex Wildlife Trust
summary: Roedd trigolion Clayburn Gardens yn awyddus i ddod â’r gymuned at ei
  gilydd a gwella eu gofod gwyrdd cymunedol gyda gardd newydd.
pullQuote: Mae dod adref a dyfrio’r ardd yn fy nhawelu i, oherwydd bod gen i
  swydd sy’n cynnwys llawer o straen, mae’n helpu gyda fy iechyd meddwl i.
customCall: Ydych chi wedi sefydlu prosiect gwyrdd ger eich cartref chi?
---
### Cefndir

Roedd trigolion Clayburn Gardens yn awyddus i ddod â’r gymuned at ei gilydd a gwella eu [gofod gwyrdd](https://nextdoornaturehub.org.uk/guides/taking-over-green-space-in-your-area) cymunedol gyda gardd newydd.

Er bod y gymuned yn gyfeillgar â'i gilydd, ychydig iawn o ryngweithio oedd rhwng cymdogion. Dywedodd un o’r trigolion eu bod yn codi llaw ac yn dweud bore da, ond dyna ni wedyn o ran yr ysbryd cymunedol.

Penderfynodd y trigolion fynd i’r afael â hyn. Fe wnaethon nhw gysylltu â’r tîm Tai Ymgysylltu â Phreswylwyr yng Nghyngor Thurrock a gofyn am i gyfleusterau garddio gael eu gosod yn y gofod cymunedol.

### Dechrau arni gyda’r prosiect

Ar gais y trigolion, gosododd y cyngor [welyau uchel](https://nextdoornaturehub.org.uk/stories/how-school-pupils-brought-a-neglected-planter-back-to-life-1), tŷ gwydr, [biniau compost](https://nextdoornaturehub.org.uk/guides/how-to-make-your-own-compost) ac abwydfa yn eu lle. Mae dau o'r gwelyau’n cael eu defnyddio i dyfu llysiau, mae un yn cynnwys perlysiau ac mae tri yn gartref i blanhigion sy'n gyfeillgar i bryfed peillio.

Fe gysylltodd y cyngor y grŵp hefyd ag Ymddiriedolaeth Natur Essex a roddodd gefnogaeth a chyngor ychwanegol.

Gofynnodd yr un unigolyn a ofynnodd i'r cyngor am offer hefyd i Forestry England gyflenwi 200 o goed ifanc i blannu gwrych.

Ym mis Ebrill 2023, daeth grŵp o drigolion at ei gilydd i lansio’r prosiect gardd gymunedol gyda digwyddiad plannu gwrych, gan wahodd pawb ar y stad drwy ddosbarthu taflenni.

### Cefnogaeth a chynnydd

Gyda'r seilwaith wedi'i osod gan y cyngor, fe wnaeth grŵp ymroddedig o tua chwech o bobl ddal ati i gynnal a chadw Clayburn Gardens, tyfu llysiau a theimlo eu bod wedi'u grymuso i ailwylltio ardaloedd. Mae hyn yn cynnwys dôl drawiadol o flodau gwyllt a blannwyd gan y trigolion.

Gan gysylltu eto gydag [Ymddiriedolaeth Natur Essex](https://www.essexwt.org.uk/) yn nes ymlaen yn ystod y flwyddyn, gofynnodd y grŵp am gyfarfodydd rheolaidd i elwa ar gyngor yr Ymddiriedolaeth, gan gynnwys canllawiau ar sut i ddarparu ardal i ddraenogod fyw ynddi.

Fe wnaeth Swyddog Cymunedau Gwylltach newydd yr Ymddiriedolaeth, Maya, helpu’r grŵp i ddatblygu syniadau gan gynnwys gwesty draenogod cartref, creu cynefinoedd fel pentyrrau dail a brigau a gosod pentwr o foncyffion yn ei le.

Yn y cyfamser, aeth Helen, Trefnydd Cymunedau Gwylltach yr Ymddiriedolaeth, i’r diwrnod plannu gwrych gydag adnoddau gan gynnwys taflenni adnabod fel sbardun i ddechrau sgwrs. Roedd hi’n gallu siarad gyda phobl oedd yn bresennol am y math o fywyd gwyllt sydd i’w weld yn yr ardal, problemau yn y gymdogaeth fel baw cŵn a’r farn yn lleol am yr uchelgeisiau ar gyfer yr ardd.

### Heriau 

Yn anffodus, canfuwyd bod y gwrych a gafodd ei blannu yn y gwanwyn wedi cael ei dorri i lawr gan gontractwyr y cyngor ar ddiwedd 2023. Roedd yr ardal lle cafodd y coed ifanc eu plannu wedi cael ei thorri. Roedd hon yn ergyd i'r grŵp, ond mae opsiynau'n cael eu hystyried ar gyfer plannu gwrych newydd yn lle'r hen wrych.

### Y gair ar led

Roedd y digwyddiad plannu cychwynnol yn y gwanwyn yn llwyddiant mawr ac fe ysbrydolodd y trigolion gyferbyn â stad Clayburn. Mae'r Ymddiriedolaeth bellach yn eu cefnogi nhw i ddatblygu a chyflwyno prosiect tebyg (os mai dyma beth mae'r gymuned eisiau ei wneud).

Mae’r ardd wedi cynnig llawer o fanteision i bobl a [bywyd gwyllt](https://nextdoornaturehub.org.uk/guides/the-importance-of-local-species) fel ei gilydd. Mae’r trigolion wedi gweld cynnydd mewn pryfed gan gynnwys [gwenyn](https://www.wildlifetrusts.org/actions/best-plants-bees-and-pollinators), glöynnod byw a buchod coch cwta o amgylch y ddôl o flodau. Mae’r bywyd gwyllt arall sydd i’w weld yn yr ardd ac o’i chwmpas yn cynnwys madfallod dŵr cyffredin, draenogod, llwynogod, ceirw mwntjac, tylluanod, cnocell y coed, sgrech y coed, gwalch glas, adar cân bach, pïod, gwiwerod llwyd a moch daear.

Mae'r llysiau a'r perlysiau, yn y cyfamser, yn cael eu bwyta gan y trigolion, gan eu helpu i arbed arian ar eu siopa bwyd. Drwy hyn i gyd, mae ymdeimlad o gymuned yn ffurfio o amgylch yr ardd. Mae cyfeillgarwch yn cael ei ffurfio rhwng cymdogion ac mae’n cael effaith gadarnhaol ar les pobl.

Dywedodd un aelod o Grŵp Garddio Gardd Gymunedol Clayburn: “Mae dod adref a dyfrio’r ardd yn fy nhawelu i, oherwydd bod gen i swydd sy’n cynnwys llawer o straen, mae’n helpu gyda fy iechyd meddwl i."

### Y camau nesaf

Yn ogystal â chornel o’r ardd yn cael ei chadw ar gyfer draenogod, mae’r grŵp bellach yn meddwl am greu man diogel i fadfallod dŵr cyffredin, sydd hefyd wedi’u gweld o amgylch y stad.