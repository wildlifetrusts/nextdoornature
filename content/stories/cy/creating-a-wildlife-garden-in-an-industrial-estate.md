---
title: "Jamie's Computers: Creu Gardd Bywyd Gwyllt ar Stad Ddiwydiannol"
who: Staff yn Jamie’s Computers
location: Bevois, Southampton
postcode: SO14
images:
  - src: /images/uploads/20230915-bash-and-wendy-at-front.jpg
    alt: Bashir and Wendy, staff members at Jamie's computers work on the front
      garden
    credit: Image Copyright / Jill Doubleday HIWWT
    caption: Bashir a Wendy, aelodau o staff Jamie's computers, yn gweithio ar eu
      gardd ffrynt.
  - src: /images/uploads/20230818-before-plastic-pile.jpg
    alt: "Jamie's Computers' backyard littered with rubbish before transforming the
      space. "
    credit: Image Copyright / Jill Doubleday HIWWT
    caption: Iard gefn Jamie's Computers cyn i staff drawsnewid y gofod.
  - src: /images/uploads/20230918_145005.jpg
    alt: Jamie's Computers staff pose by their recently built planters.
    credit: Image Copyright / Jill Doubleday HIWWT
    caption: Defnyddiwyd cynwysyddion plastig wedi'u hailbwrpasu i greu gwelyau.
  - src: /images/uploads/20240308-gemma-and-andrew.jpg
    caption: "Gemma ac Andrew o Jamie's Computers gyda'u gwelyau newydd wedi'u
      hailbwrpasu. "
    credit: Image Copyright / Jill Doubleday HIWWT
summary: Diolch i staff yn Jamie’s Computers, mae Stad Ddiwydiannol Mount
  Pleasant yn Southampton yn dechrau edrych ychydig yn wylltach.
pullQuote: Roedd yn deimlad da iawn pan ddaethon ni i'r gwaith a gweld popeth yn
  ffynnu. Roedd yn codi hwyliau ar unwaith.
customCall: Ydych chi wedi trawsnewid gofod gwyrdd yn eich gweithle?
---
Efallai nad stad ddiwydiannol ydi’r lle cyntaf y byddech chi’n disgwyl dod o hyd i ardd bywyd gwyllt, ond diolch i staff yn [Jamie’s Computers](https://jamies.org.uk/), mae Stad Ddiwydiannol Mount Pleasant yn Southampton yn dechrau edrych ychydig yn wylltach.

### Y cyd-destun

Mae Jamie’s Computers yn fenter gymdeithasol sy’n derbyn, yn adnewyddu ac yn ailgylchu offer TG o ardal Hampshire. Fe’i sefydlwyd gan Gymdeithas St James, elusen sy’n bodoli i fynd i’r afael â digartrefedd ac i “helpu pobl fregus i oresgyn heriau yn eu bywydau”.

Mae eu swyddfeydd wedi’u lleoli yn Bevois, ward yn Southampton sydd yn gyffredinol brin o [ofod gwyrdd](https://nextdoornaturehub.org.uk/guides/taking-over-green-space-in-your-area) a choed. Gall y stad ddiwydiannol fod yn swnllyd hefyd, gyda ffatri sment, lein reilffordd a safle adeiladu gerllaw.

### Dechrau arni

Roedd dau aelod o staff, Wendy a Bashir, wedi sylwi ar y diffyg gofod gwyrdd ac felly fe aethon nhw ati i arwain ymdrechion i adeiladu cynhwysydd [plannu](https://nextdoornaturehub.org.uk/stories/how-school-pupils-brought-a-neglected-planter-back-to-life-1) o flaen yr adeilad.

Dywedodd Wendy: “Ychydig flynyddoedd yn ôl, roedd yn llawn chwyn. Roedd yn edrych yn hyll iawn fel hyn, felly fe wnaethon ni benderfynu plannu gardd fechan ac roedd yn brydferth iawn.”

Yn anffodus, fe gafodd yr ardd ei difrodi gan bobl oedd yn mynd heibio, ond y llynedd, penderfynodd y ddau ddechrau plannu eto, gan gynnwys lafant, planhigion dringo ac ychydig o lwyni bach.

“Eleni fe flodeuodd popeth yn hyfryd,” meddai Wendy. “Y lafant harddaf gyda llawer o wenyn a chacwn. Roedd yn anhygoel sefyll a gwylio.”

Ychwanegodd Bashir: “Roedd yn deimlad da iawn pan ddaethon ni i’r gwaith a gweld popeth yn ffynnu. Roedd yn codi hwyliau ar unwaith. Mae cysylltiad amlwg rhwng byd natur a theimlo’n dda.”

### Tyfu’r gofod gwyrdd

Nawr, mae Jamie’s Computers yn creu gofod gwyrdd tebyg yng nghefn yr adeilad. Roedd yn rhy ddrud cael gwared ar yr holl sbwriel oedd wedi cronni dros y blynyddoedd felly, yn lle hynny, fe wnaeth y staff ailbwrpasu’r deunyddiau a’r cynwysyddion i adeiladu'r ardd.

Mae'r hen gynwysyddion wedi cael eu trawsnewid yn botiau plannu enfawr sydd eisoes yn denu pryfed, mwydod a phryfed cop.

Dywedodd Andrew, rheolwr gweithrediadau Jamie’s Computer: “Mae’r iard gefn wedi bod yn dipyn o ddymp erioed, yn anffodus, ac felly fe wnaethon ni feddwl cyflawni hyn o’r diwedd. Roedd gennym ni lawer o gynwysyddion allan yna y gallen ni eu defnyddio ar gyfer gwelyau blodau, felly fe wnaethon ni feddwl, pam lai?”

Dywedodd Jill Doubleday o [Ymddiriedolaeth Natur Hampshire ac Ynys Wyth](https://www.hiwwt.org.uk/), a gefnogodd y prosiect: “Mae Andrew wir yn frwdfrydig ac yn amlwg yn awyddus i ddarparu ardal hyfryd i’w staff a’i wirfoddolwyr gymryd seibiant ynddi, yn ogystal ag ar gyfer bywyd gwyllt. Mae’n fwy na pharod i dorchi ei lewys a chymryd rhan.”

Mae mwy o waith i'w wneud eto. Am y tro, mae staff a gwirfoddolwyr Jamie’s Computers yn mwynhau’r ardaloedd gwyrdd, ac yn y pen draw, fe hoffen nhw agor y gofod i ddefnyddwyr gwasanaethau Cymdeithas St James.

Nid Jamie’s Computers yw’r prosiect gwyrdd cyntaf ar y stad ddiwydiannol. Wrth ei ymyl mae SCRATCH, elusen arall, sydd eisoes â gardd gydag ardaloedd sy’n gyfeillgar i fywyd gwyllt.

Gan fod y stad wedi’i lleoli ar lan Afon Itchen, mae beicwyr a cherddwyr sy’n defnyddio’r llwybr pren a’r llwybr troed ar hyd yr afon, yn bennaf i gymudo, neu i gyrraedd stadiwm St Mary’s, cartref CPD Southampton, yn gallu ei gweld.