---
title: "Cysylltu â phobl a byd natur yng Ngrŵp Garddio Mind Washington  "
who: "Ruth a Grŵp Garddio Mind Washington "
location: Washington, Swydd Durham
images:
  - src: /images/uploads/recent-group-image-washington-mind.jpg
    alt: Washington Mind Gardening Group in their community garden
    credit: Photo copyright Tom Parkin/Durham Wildlife Trust 2023
    caption: Ruth (second from right), Tom (far right) and members of the Washington
      Mind Community Group
  - src: /images/uploads/chrissy-and-steve-fruit-trees.jpg
    caption: Y gwirfoddolwyr Chrissy a Steve yn paratoi i blannu coed ffrwythau yn
      yr ardd
    credit: Photo copyright Tom Parkin/Durham Wildlife Trust 2023
    alt: Washington Mind Gardening Group prepare to plant fruit trees
  - src: /images/uploads/washington-mind-8.jpeg
    alt: Cyhoeddi parth dim torri glaswellt yng Ngardd Gymunedol Mind Washington.
    credit: Photo copyright Tom Parkin/Durham Wildlife Trust 2023
    caption: A no mow zone is declared at Washington Mind Community Garden
  - src: /images/uploads/washington-mind-2.jpg
    alt: "A proud Ruth stands with one of her thriving vegetable beds at Washington
      Mind Community Garden. "
    credit: Photo copyright Tom Parkin/Durham Wildlife Trust 2023
    caption: Ruth yn sefyll yn falch gydag un o'i gwelyau llysiau llewyrchus
summary: "Washington Mind Gardening Group is helping local people connect with
  nature, meet new friends and manage their mental health. "
pullQuote: Rydw i yn yr awyr agored yn cysylltu â byd natur ac yn cysylltu â
  phobl eraill. Dyna pam wnes i ddechrau arni, ac wedyn fe ddechreuodd pobl
  debyg i mi ddod i mewn. Rydych chi'n gwneud ffrindiau da yn yr ardd.
customCall: Ydych chi wedi sefydlu gardd gymunedol?
---
Mae grŵp garddio bychan yn gweithio gydag Ymddiriedolaeth Natur Durham i adeiladu gardd gymunedol sy’n gyfeillgar i fyd natur. Mae’r grŵp yn gysylltiedig â’r elusen iechyd meddwl leol, Mind Washington, ac yn cael ei arwain gan un o’i ddefnyddwyr gwasanaeth, Ruth.

Roedd gan Ruth uchelgais i ehangu’r grŵp garddio i gynnwys aelodau o’r [gymuned ehangach](https://nextdoornaturehub.org.uk/guides/reaching-people-in-your-community) a hefyd gwneud gwell defnydd o’u gofod i dyfu ffrwythau a llysiau y gellid eu cludo adref a’u gwerthu i [godi arian](https://nextdoornaturehub.org.uk/guides/how-to-run-a-fundraising-event). 

“Fe wnes i ddechrau’r grŵp garddio ar gyfer fy iechyd meddwl i,” meddai Ruth. “Rydw i wedi bod yma fel defnyddiwr gwasanaeth a gwirfoddolwr ers 11 mlynedd bellach. Roedd cael fy nwylo yn y pridd yn wych i mi.

“Rydw i yn yr awyr agored yn cysylltu â byd natur ac yn cysylltu â phobl eraill. Dyna pam wnes i ddechrau arni, ac wedyn fe ddechreuodd pobl debyg i mi ddod i mewn. Rydych chi'n gwneud ffrindiau da yn yr ardd.”

### Sicrhau Cefnogaeth

Roedd y grŵp yn llawn angerdd ond doedd ganddo ddim cyrhaeddiad nac adnoddau i dyfu. Y cyfan oedd ei angen oedd help llaw. Fe gysylltodd Mind Washington y grŵp gyda Swyddog Natur Drws Nesaf [Ymddiriedolaeth Natur Durham](https://www.durhamwt.com/nextdoor-nature), Tom Parkin, wnaeth eu cefnogi nhw i wneud cais i’r [Cynllun Gerddi Cenedlaethol](https://ngs.org.uk/?gad_source=1&gclid=CjwKCAjww_iwBhApEiwAuG6ccPdYRnhGksfst-WFVnBaZgvbAzqjx3sEaNkFkMtEm90m6A0TkGLMWhoCFp4QAvD_BwE).

Fe wnaeth Ruth gyfarfod â Tom yn wythnosol, gan feithrin ei sgiliau casglu tystiolaeth, defnyddio taenlenni a chasglu straeon i gefnogi’r cais.

Fe dalodd y gwaith caled ar ei ganfed. Ym mis Ebrill 2023, dyfarnwyd £5,000 i’r grŵp gan y Cynllun Gerddi Cenedlaethol. Roedd posib iddyn nhw brynu'r planhigion, y celfi a'r offer roedd arnyn nhw eu hangen i drawsnewid y gofod a chyflawni eu gweledigaeth.

> “Pan wnes i ddechrau, dim ond tri ohonon ni oedd yma,” meddai Ruth. “Doedd gennym ni ddim llawer iawn ac wedyn fe ddaeth Tom draw i’n helpu ni i gael [arian](https://nextdoornaturehub.org.uk/guides/finding-funding) a’n dysgu ni sut i ddenu bywyd gwyllt i’r ardal. Mae wedi bod yn wych; rydyn ni wedi dysgu cymaint.”

### Trwyn ar y Maen

Ers hynny, mae'r prosiect wedi cydio. Mae'r gwelyau uchel oedd mewn cyflwr gwael wedi'u clirio a'u llenwi gyda blodau gwyllt, coed ffrwythau a llysiau. Mae rhannau eraill o'r gofod wedi'u datgan yn ardaloedd dim torri glaswellt er mwyn caniatáu i amrywiaeth o bryfed a larfa ddefnyddio'r darnau o ddanadl poethion.

Pan mae’n barod i'w gynaeafu, mae'r cynnyrch yn cael ei gludo adref gan y gwirfoddolwyr a'i ddefnyddio yng Nghaffi Mind Washington. Dydi’r danadl poethion ddim yn mynd yn wastraff hyd yn oed. Pan ddaw'r gwanwyn, mae'r dail ifanc yn cael eu casglu a'u gwneud yn gawl danadl poethion maethlon a the blasus.

> “Mae llawer o'r aelodau yma'n arddwyr brwd iawn felly mae'r cyfan yn cael ei arwain gan gyfeillion ac rydyn ni i gyd yn dysgu oddi wrth ein gilydd, sy'n wych,” meddai Sue, aelod o staff Mind Washington a chyfranogwr cyson yn yr ardd. “Rydyn ni’n tyfu’r cynnyrch ac rydyn ni’n ei fwyta, sy’n wych.”

### Tyfu’r Prosiect

Wrth i’r ardd dyfu, felly hefyd y gefnogaeth. Mae’r [grŵp cymunedol](https://nextdoornaturehub.org.uk/guides/setting-up-a-basic-community-group) wedi ehangu gydag aelodau newydd yn ymuno o’r gymuned leol a busnesau’n cynnig eu cefnogaeth. Mae un o’r trigolion lleol wedi cyfrannu coed hyd yn oed am nad oedd ganddi le ar eu cyfer mwyach.

> Dywedodd Jim, sy'n wirfoddolwr rheolaidd, iddo ddechrau mynychu'r grŵp i ddysgu mwy am arddio. “Mae gen i ardd fawr gartref, ac rydw i'n ei mwynhau ond dydw i erioed wedi gwybod yn iawn beth rydw i wedi bod yn ei wneud y rhan fwyaf o'r amser. Dim ond mentro gyda phethau. Rydw i'n mwynhau popeth rydyn ni’n ei wneud yma; yr agweddau tirlunio a hyd yn oed rhawio’r tail heddiw.”

Fe ddaeth Vicky, gwirfoddolwr arall, i’r grŵp yn wreiddiol ar gyfer y cysylltiad cymdeithasol ond ers hynny mae hi wedi mwynhau dysgu am dechnegau garddio natur-gyfeillgar.

“Fy rheswm i dros ymuno i ddechrau oedd oherwydd nad oeddwn i wedi gweithio ers tro ac rydw i'n teimlo fy mod i wedi bod allan o gysylltiad â phobl. Roeddwn i eisiau gweld fy mod i’n mynd i fod yn iawn yng nghwmni pobl.

“Roeddwn i wrth fy modd yn garddio, ond rydw i’n meddwl bod fy null i’n arfer bod yn llwybrau taclus a phopeth taclus, felly mae dysgu am yr holl bethau gwyllt wedi bod yn wych.”

Mae Doug wedi bod yn rhan o’r grŵp garddio am y flwyddyn ddiwethaf ac mae’n falch o weld sut mae’r gofod wedi tyfu. Iddo ef, un o elfennau mwyaf gwerth chweil y sesiynau wythnosol ydi’r effaith maen nhw’n ei chael ar y bobl sy’n ymweld â’r ardd ac yn cyfrannu ati.

“Mae'n ymwneud â gwneud ychydig bach o ymdrech a gweld pobl eraill yn elwa o'r hyn rydych chi wedi'i wneud,” meddai Doug.

“Mae'r holl bobl sy'n dod yn gweld y lle ac yn ei weld yn tyfu. Maen nhw eisiau ymuno. Mae'n braf eu gweld nhw’n gadael yn llawn bwrlwm, ar ôl adeiladu rhywbeth.” 

### Yr Effaith

Mae’r prosiect yn cael effaith eisoes, ar hyder Ruth fel arweinydd grŵp yn sicr, wrth iddi arwain y gwirfoddolwyr ar dasgau yn ystod y cyfarfodydd wythnosol.

Mae ei hymrwymiad hi wedi galluogi’r grŵp i dyfu ac wedi helpu i gefnogi pobl sydd ag anghenion ychwanegol. Dywedodd un aelod ei bod "yn aml yn styc yn y tŷ yn gwneud dim byd ond gwylio'r teledu, a dyna pam mae'r grŵp a'r prosiect yma’n cefnogi \[fi] gymaint".

Gan fod Ruth yn cyfathrebu drwy ddarllen gwefusau, mae llawer mwy o bobl yn dod yn gyfarwydd ag addasu i'w ffyrdd hi o gyfathrebu, gan gynnwys dysgu rhywfaint o iaith arwyddion.

Mae’r grŵp nid yn unig wedi trawsnewid y gofod yn ardd lewyrchus, ond mae hefyd wedi meithrin cyfeillgarwch parhaol ar hyd y ffordd.

“Mae'n gyson,” meddai Tom. “Mae deg o bobl yma bob wythnos o leiaf ac mae’n hyfryd gweld y grŵp cyfeillgarwch yma’n dod wythnos ar ôl wythnos gan wybod bod pawb yn mynd i fod yno. Mae’n gymuned wych.”

Ychwanegodd Ruth: “Rydw i bob amser yn dweud bod pobl yn dod yma fel blagur bach ar gau ac wedyn yn agor i fod yn flodau hardd.”