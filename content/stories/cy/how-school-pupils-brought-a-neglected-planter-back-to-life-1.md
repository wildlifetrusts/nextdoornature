---
title: Sut gwnaeth disgyblion ysgol ddod â chynhwysydd plannu oedd wedi'i
  esgeuluso yn ôl yn fyw
who: Y Cyngor Ysgol yn Ysgol Gynradd Brook Street
location: Caerliwelydd
images:
  - src: /images/uploads/outgoing-school-council-with-trowels-2.jpg
  - src: /images/uploads/men-s-diaspora-refreshments.jpg
pullQuote: Fe fyddwn i wrth fy modd pe bai hyn yn tyfu a phe bai pobl yn gallu
  gweld beth allen nhw ei wneud lle maen nhw’n byw.
customCall: Ydych chi wedi sefydlu eich gardd gymunedol eich hun?
---
Mae hen gynhwysydd plannu wedi’i esgeuluso y tu allan i Ysgol Gynradd Brook Street yng Nghaerliwelydd wedi cael ei drawsnewid diolch i waith caled disgyblion yr ysgol, gwirfoddolwyr o Multicultural Cumbria a Thîm Cymunedol Ymddiriedolaeth Natur Cumbria.

“Ar y stryd y tu allan i’r ysgol roedd hen gynhwysydd plannu wedi’i wneud o frics coch. Roedd wedi tyfu’n wyllt, yn llawn baw cŵn a photeli cwrw,” meddai Ruth Alcroft, Swyddog Addysg Ymddiriedolaeth Natur Cumbria.

Anogwyd plant y cyngor ysgol i wneud y penderfyniadau ym mhob cam o’r prosiect, gyda chefnogaeth Gweithiwr Cymorth Bugeiliol yr ysgol, Julie Park, y pennaeth, Jonathan Burnsall, a swyddog addysg Ymddiriedolaeth Natur Cumbria, Ruth Alcroft.

“Fe wnes i ddechrau mynychu eu cyfarfodydd nhw a rhoi sgwrs am yr hyn rydw i’n ei wneud,” meddai Ruth. “Mae’r pennaeth eisiau i’r plant ar y cyngor gael pŵer go iawn, ac roedden nhw’n awyddus iawn.”

**Pa gefnogaeth gafodd yr ysgol?**

Roedd yr ysgol wedi derbyn addewid o arian gan gynghorydd lleol i'w roi tuag at adnewyddu'r cynhwysydd plannu, ond roedd arnyn nhw angen mwy na dim ond cymorth ariannol; roedd angen hefyd iddyn nhw ddysgu sut a beth i blannu.

Fe wahoddodd Ymddiriedolaeth Natur Cumbria y plant i'w gardd bywyd gwyllt a'i meithrinfa blanhigion yn Gosling Sike lle gallent weld cylch bywyd planhigion, o hadau i'w llawn dwf. Gyda help Ruth, mapiodd y disgyblion eu cynhwysydd plannu a phenderfynu pa blanhigion fyddai’n mynd i ble.

Dewisodd y plant blanhigion sy’n gyfeillgar i fywyd gwyllt, gan gynnwys pys-y-ceirw, mapgoll glan y dŵr, teim, tafod yr ych, llygad-llo mawr, pig-yr-aran y weirglodd a moron y maes.

**O syniad i realiti**

Yn ystod y cyfnod cyn y diwrnod plannu, daeth gwirfoddolwyr o’r grŵp Men’s Diaspora, rhan o Multicultural Cumbria, i helpu i baratoi’r tir, gan greu ardal lân a chlir i’r plant blannu arni. Fe wnaeth y cyngor ysgol hefyd annog eu cyd-ddisgyblion i gymryd rhan drwy gynnal cystadleuaeth i greu posteri i hyrwyddo'r cynhwysydd plannu newydd.

“Mae’r bobl sydd wedi bod yn gysylltiedig wedi sylweddoli y gallan nhw wneud gwahaniaeth – y gall pethau fod yn wahanol, bod pobl eisiau eu cefnogi nhw,” meddai. “Fe fyddwn i wrth fy modd pe bai hyn yn tyfu a phe bai pobl yn gweld beth allen nhw ei wneud lle maen nhw’n byw.”

I ddarllen y stori lawn, ewch i wefan Ymddiriedolaeth Natur Cumbria [yma](https://www.cumbriawildlifetrust.org.uk/brook-street-primary-school-planter-case-study).