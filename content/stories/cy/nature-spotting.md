---
title: "Gweithredu dros fyd natur drwy ffotograffiaeth ac adnabod byd natur "
who: Kevin Ford
location: "Nuneaton, Swydd Warwick "
images:
  - src: /images/uploads/redfox~1.jpg
    alt: Fox walks across meadow carrying large fish in its mouth
    credit: Photo Copyright / Kevin Ford
    caption: Mae un llun nodedig a dynnwyd gan Kevin yn dangos llwynog yn cario
      penhwyad mawr
  - src: /images/uploads/foxesb~1.jpg
    alt: "A fox and its cub photographed in a grass meadow. "
    credit: Photo Copyright / Kevin Ford
    caption: Llun anhygoel arall yn dangos llwynog arall gyda'i genau bach
summary: "Does dim angen cit ffotograffiaeth drud, sbienddrych na thelesgopau i
  weld bywyd gwyllt. "
pullQuote: Gall rhoi gwybod am weld bywyd gwyllt yn lleol neu rannu eich lluniau
  bywyd gwyllt ar-lein helpu i greu darlun o'r bywyd gwyllt sydd o'ch cwmpas chi
  a ble mae'n byw.
customCall: Ydych chi wedi rhoi cynnig ar adnabod bywyd gwyllt?
---
Mae un o drigolion Nuneaton, Kevin Ford, wedi bod yn tynnu lluniau bywyd gwyllt lleol ers blynyddoedd lawer ar ei deithiau cerdded ben bore o amgylch Attleborough. Mae Camlesi Coventry ac Ashby wedi cynhyrchu rhai golygfeydd anhygoel o famaliaid gan gynnwys rhywogaethau anodd eu gweld fel llygod pengrwn y dŵr, carlymod, bronwennod a dyfrgwn. Mae llwynogod yn cael eu gweld yn rheolaidd, ynghyd ag adar fel y crëyr glas a’r bwncath.

Dechrau cynnar ar fore heulog oer yw un o’r adegau gorau ar gyfer tynnu lluniau o fywyd gwyllt pan mae’n dal yn dawel ar y dyfrffyrdd a neb arall wedi codi allan. Mae Kevin yn aros mewn man gwylio addas yn aml gan ddefnyddio ei hoff bont gamlas fel “cuddfan”.

Mae eistedd yn llonydd ac aros yn amyneddgar mewn llecyn da yn talu ar ei ganfed yn aml, yn hytrach na cheisio dilyn a mynd ar ôl bywyd gwyllt i ddod o hyd iddo. Mae crefft maes yn bwysig; bydd gormod o sŵn a symudiadau sydyn yn dychryn bywyd gwyllt a byddant yn mynd i guddio yn syth ac ni fydd posib eu gweld eto.

Mae un ffotograff hynod a dynnodd Kevin yn dangos llwynog yn cario penhwyad mawr. Mae'r llwynog yn wlyb ar ei frest sy'n awgrymu ei fod wedi dal y pysgodyn yn y dŵr efallai. Mae’n bosibl, fodd bynnag, ei fod wedi dod o hyd i’r pysgodyn wedi marw eisoes neu efallai ei fod wedi ei ddwyn oddi ar grëyr glas neu wedi ei fachu o rwyd pysgotwr diarwybod.

Daeth y cofnod swyddogol cyntaf o lwynog coch yn pysgota o Sbaen yn 2016 ac, yn yr achos yma, carp oedd yr ysglyfaeth. Yn ôl Science News, “Foxes are just the second type of canid – the group that includes Wolves and dogs – known to hunt fish”.

Gall rhoi gwybod am weld bywyd gwyllt yn lleol neu rannu eich lluniau bywyd gwyllt ar-lein helpu i greu darlun o'r bywyd gwyllt sydd o’ch cwmpas chi a ble mae'n byw er mwyn i ni allu cymryd y camau gorau posibl er budd byd natur.

Mae nifer o bobl leol wedi rhoi gwybod am lwynogod a draenogod yn ymweld â'u gerddi ac mae gan rai dystiolaeth ffotograffig neu maen nhw wedi gweld tail sy'n galluogi adnabod y mamaliaid. Wrth siarad â’r trigolion, mae’n ymddangos bod draenogod yn gwneud yn dda yn Attleborough gydag adroddiadau eu bod yn ymweld â gerddi yn Roxburgh Road a Waverley Avenue gerllaw lle mae’r tai â’u cefnau at y rheilffordd, sy’n darparu coridor bywyd gwyllt i’w groesawu i ddraenogod grwydro o gwmpas i chwilio am fwyd.

Mae rhai trigolion yn darparu dŵr a bwyd i roi help llaw i'r draenogod. Gallwch ddarparu rhywfaint o ddŵr ffres a bwyd cath neu gi cigog, ond peidiwch â cheisio bwydo draenogod yn uniongyrchol. Peidiwch â gadael llaeth allan ar gyfer draenogod – dydyn nhw ddim yn gallu bwyta lactos felly dydi llaeth ddim yn addas ac fe all achosi iddyn nhw fod yn sâl iawn. Yn groes i'r gred gyffredin, dydi bara ddim yn addas ar gyfer draenogod nac adar.

Mae gerddi, gwrychoedd, coetiroedd, glaswelltiroedd, parciau a mynwentydd i gyd yn gynefinoedd pwysig i ddraenogod, ac mae draenogod yn eu llawn dwf yn teithio rhwng 1 a 2km y noson dros ystodau cartref sydd rhwng 10 ac 20 hectar o faint i chwilio am fwyd a chymar – mae hynny’n stadau tai a chymdogaethau cyfan!

Does dim angen cit ffotograffiaeth drud, sbienddrych na thelesgopau i weld bywyd gwyllt! Fe allwch chi edrych gyda'ch llygaid a mwynhau'r foment. Ac os byddwch chi'n creu'r cynefinoedd addas yn eich gardd, gallwch wylio bywyd gwyllt heb adael cysur eich cadair freichiau.