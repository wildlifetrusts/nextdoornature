---
title: "#MaiDiDor: Manteision gadael i’ch lawnt dyfu’n wyllt y gwanwyn yma           "
summary: Manteisiwch i’r eithaf ar Fai Di Dor eleni a gadael i’ch gardd dyfu
  fymryn yn wyllt.
image:
  src: /images/uploads/wild-gardening-c-paul-harris-2020-vision.jpg
  alt: "Widflowers grow in  a back garden. "
  credit: Paul Harris/2020VISION
relatedGuides:
  - The Importance of Local Wildlife
  - Things You Can Do About Climate Change
relatedStories:
  - '"Going Wild": Building a Wildlife Haven in the Back Garden'
customCall: "Ydych chi wedi rhoi cynnig ar #MaiDiDor?"
---
Cyn i chi estyn am y peiriant torri glaswellt y gwanwyn yma, ystyriwch adael i'ch glaswellt dyfu'n dalach drwy gydol mis Mai.

Pam, meddech chi? Oherwydd gall gadael i'ch lawnt dyfu ychydig yn wyllt ac yn flêr yn ystod yr adeg yma o'r flwyddyn wneud rhyfeddodau i fioamrywiaeth a bywyd gwyllt yr iard gefn.

Mae hyn i gyd yn rhan o fudiad #MaiDiDor. Cysyniad syml sy'n galw ar bobl i osgoi torri eu glaswellt am y mis cyfan a gadael i'r glaswellt, y blodau a phlanhigion eraill saethu i fyny. Drwy wneud hynny, rydych chi'n darparu gwledd a chynefin y mae eu gwir angen yn gynnar yn ystod y tymor ar wenyn, glöynnod byw a phryfed peillio pwysig eraill.

### Manteision glaswellt ta

Mae [astudiaeth newydd yn y DU](https://www.theguardian.com/environment/2024/apr/19/letting-grass-grow-long-boosts-butterfly-numbers-uk-study-proves) wedi datgelu pa mor effeithiol y gall y garddio diog yma fod. Wrth ddadansoddi’r glöynnod byw a welwyd ar draws 600 o erddi dros 6 blynedd, canfu ymchwilwyr bod gan iardiau gyda glaswellt tal hyd at 93% yn fwy o löynnod byw yn hedfan o gwmpas a mwy o amrywiaeth o rywogaethau.

Mae'r glaswellt tal yn creu tir magu a ffynonellau bwyd sy'n denu rhywogaethau fel gweirlöyn y ddôl, gweirlöyn y perthi a gweirlöyn y glaw y mae eu lindys yn bwydo ar laswelltau a blodau gwyllt.

Ac nid dim ond glöynnod byw sy'n ffynnu pan fyddwch chi'n stopio torri. Mae blodau cyffredin fel dant y llew, meillion a llygad y dydd yn ymddangos ac yn hanfodol ar gyfer pryfed peillio llwglyd fel gwenyn.

Canfu un arolwg gan yr elusen Garden Organic y gall lawnt sydd heb ei thorri gynhyrchu swm enfawr o 23kg o siwgr neithdar bob dydd ar gyfartaledd - digon i gynnal mwy na 2 filiwn o wenyn mêl.

Pan ddaw mis Mai i ben, gallwch fynd yn ôl i dorri’r glaswellt yn ôl yr angen. Bydd trimio misol yn cadw pethau'n daclus a hefyd yn cefnogi bioamrywiaeth. I gael yr effaith orau, ceisiwch adael darnau o laswellt yn gwbl wyllt am yr haf cyfan.

### Mynd gam ymhellach a phlannu dôl o flodau gwyllt

Os ydych chi eisiau mynd yr ail filltir ar gyfer byd natur, ystyriwch dyfu eich lawnt yn ddôl sy’n gyfeillgar i fywyd gwyllt ac yn gyfoethog mewn blodau gwyllt.

Mae sawl ffactor i’w hystyried cyn plannu dôl o flodau gwyllt os ydych chi eisiau’r siawns orau o lwyddo. 

* I ddechrau, rhaid i chi ddod i adnabod eich pridd. Mae'n well gan y rhan fwyaf o flodau gwyllt bridd sy'n brin o faethynnau gyda ffrwythlondeb isel. Mae hyn yn eu helpu i gystadlu yn erbyn planhigion a “phlanhigion problemus” eraill fel danadl poethion, ysgall a thafol. Ewch i’r [adnodd yma gan Plantlife](https://meadows.plantlife.org.uk/making-meadows/principles-of-meadow-making/soil/) i ddysgu sut i wirio eich pridd.
* Byddwch hefyd eisiau edrych ar y planhigion sydd gennych chi eisoes ar eich lawnt. Os gallwch chi weld mwy na phedair rhywogaeth o flodau gwyllt, efallai y bydd angen i chi eistedd yn ôl a gadael i'ch dôl adfer ei hun yn naturiol.
* I wneud hyn, bydd angen i chi gadw'r peiriant torri glaswellt am y gwanwyn a'r haf cyfan. Gallwch glirio darnau o laswellt os ydych chi eisiau creu llwybr neu ardal chwarae fechan, ond dylech gadw’r rhan fwyaf o’ch glaswellt yn dal nes bod y blodau wedi bwrw had.
* Ar y pwynt yma, taniwch y peiriant torri glaswellt, torrwch y lawnt i ychydig fodfeddi a symud y glaswellt sydd wedi’i dorri. Gallwch adael darnau o laswellt talach yn gartref i infertebrata, ond dylech gadw'r mwyafrif ar uchder ffêr drwy gydol misoedd y gaeaf.

Os ydi eich lawnt chi’n brin o amrywiaeth o blanhigion, efallai y bydd angen i chi ddechrau o'r dechrau. Mae'r broses yma’n dechrau ar ddiwedd yr haf neu yn yr hydref. Darllenwch y cyfan am greu dôl newydd o flodau gwyllt yn y canllaw [PDF defnyddiol yma gan Plantlife](https://www.plantlife.org.uk/wp-content/uploads/2024/04/How_to_make_a_meadow_with_native_wildflowers.pdf).

Os byddwch chi’n penderfynu hau hadau, mae bob amser yn well plannu rhywogaethau sy'n frodorol i'ch ardal chi. Mae hyn yn darparu'r cynefin gorau posibl i bryfed ac adar lleol.

Efallai y bydd eich Ymddiriedolaeth Natur leol neu sefydliadau cadwraeth eraill yn gallu eich cynghori chi ar y planhigion gorau i’w hau yn eich ardal neu eich cyfeirio at adnoddau ar-lein fel yr erthygl gynhwysfawr yma gan Plantlife ar [egwyddorion creu dôl](https://meadows.plantlife.org.uk/making-meadows/principles-of-meadow-making/).

Os ydych chi’n meddwl am blannu blodau gwyllt yn rhywle heblaw am eich gardd, cofiwch ddarllen ein [canllaw i dyfu planhigion gwyllt yma](https://nextdoornaturehub.org.uk/guides/the-importance-of-local-species).

### Pam ydyn ni’n hoffi lawntiau gymaint, beth bynnag?

Mae posib olrhain y cysyniad o lawnt laswellt wedi'i chadw'n daclus yn ôl i ddechrau'r 18fed ganrif. Bryd hynny, roedd glaswellt yn ffynhonnell hanfodol o fwyd i dda byw yn pori, felly roedd cyflogi gweithwyr medrus i dorri a chael gwared ar adnodd mor werthfawr yn foethusrwydd ar gyfer pobl elitaidd yn unig.

O ganlyniad, fe ddaeth lawnt yn cael ei chynnal a'i chadw'n dda yn symbol o statws. Roedd hyn yn golygu, pan ddyfeisiwyd y peiriant torri lawnt mecanyddol yn 1830, bod y dosbarthiadau canol yn awyddus i efelychu gerddi taclus yr aristocratiaid ar eu tir eu hunain.

Erbyn yr 20fed ganrif, roedd y lawnt laswellt wedi dod yn un o’r nodweddion tirwedd amlycaf mewn gerddi ledled y wlad.

Yn anffodus, roedd y duedd yma o ran rheoli gerddi yn niweidiol i fywyd gwyllt. Roedd torri glaswellt yn rheolaidd yn atal planhigion eraill fel blodau gwyllt rhag tyfu ac roedd y dirywiad dilynol mewn poblogaethau o bryfed ac infertebrata yn golygu llai o fwyd i anifeiliaid fel adar, brogaod a draenogod.

Diolch byth, nid yw’n cymryd llawer o amser i ddechrau dod â bywyd gwyllt yn ôl i’ch gardd. Yn wir, gorau po fwyaf diog ydych chi gyda'ch lawnt! Gadewch i'ch lawnt dyfu'n rhydd a dechreuwch gadw llygad am fyd natur yn dychwelyd i'ch gardd gefn.

Cofiwch [gofrestru eich cyfranogiad](https://www.plantlife.org.uk/campaigns/no-mow-may-registration-2024/) gyda mudiad #MaiDiDor!