---
title: Pwysigrwydd Rhywogaethau Lleol
summary: Mae'n syniad gwych i dyfu mwy o blanhigion gwyllt ond mae angen i ni
  wneud yn siŵr mai nhw yw'r planhigion iawn ar gyfer y lleoedd iawn.
image:
  credit: Photo Credit Erica Olsen/FLPA
  alt: Ffotograff o flodau gwyllt yr haf ar warchodfa natur ymyl ffordd.
  src: /images/uploads/roadsidenaturereservenorfolkerica-olsenflpa.jpg
customCall: Ydych chi wedi hau blodau gwyllt?
---
## Hau blodau gwyllt? DARLLENWCH HWN!



* Gweld rhywfaint o dir sbâr? 
* Bom hadau neu baced o “hadau dôl cymysg” yn eich poced? 
* Meddwl ei wasgaru arno?



## Arhoswch funud!



Mae’n bwysig iawn ein bod ni'n meddwl am y planhigion gorau ar gyfer gwahanol fathau o lefydd.



Ac efallai na fydd angen i chi blannu unrhyw beth o gwbl!



Yn gyntaf, mae angen i chi wybod pwy sy'n berchen ar y tir: darllenwch ein hadnodd ar gymryd drosodd mannau gwyrdd yn y Canllawiau Cysylltiedig.



Nesaf, meddyliwch am y gofod. Sut lecyn ydi o:



**Ymyl ffordd neu gylchfan, mewn ardal wledig neu led-wledig?** Yn aml, mae gan y darnau hyn o dir lond gwlad o hadau lleol gwych yno eisoes, yn aros i gael y cyfle i dyfu! Efallai na fydd raid i chi blannu unrhyw beth yma - mae'n ymwneud â sut rydych chi'n ei reoli. Siaradwch â'ch cyngor a thrafodwch y cynlluniau gorau ar gyfer ei dorri. Mae'n well torri ym mis Awst ac wedyn cribinio'r planhigion sydd wedi'u torri. Edrychwch ar fwy o gyngor ar [reoli ymylon ffyrdd yma.](https://www.wildlifetrusts.org/wildlife/managing-land-wildlife/managing-road-verges-wildlife)



**Ardal fechan mewn gofod trefol sydd heb fawr o werth i fywyd gwyllt (ar hyn o bryd)?** Efallai eich bod chi eisiau tyfu rhai planhigion lliwgar i ddenu gwenyn a phryfed? Mae hynny'n wych! Edrychwch ar ein cyngor ni ar greu [“llecyn gwyllt” yma.](https://www.wildlifetrusts.org/actions/how-grow-wild-patch-or-mini-meadow)



**Darn mawr o dir rydych chi eisiau ei wneud yn “ddôl blodau gwyllt”?** Os felly, efallai y bydd arnoch chi angen cyngor arbenigol i’ch helpu i ddeall beth sydd eisoes yn tyfu arno, a pha blanhigion sydd orau ar gyfer yr amodau lleol. Mae bob amser yn werth gofyn i’ch Ymddiriedolaeth Natur leol neu fotanegydd lleol neu arbenigwr bywyd gwyllt gael golwg. Efallai ei fod eisoes yn gynefin pwysig i rywogaethau lleol ac efallai y byddai’n well i chi ei adael i fyd natur.



Os ydych chi’n mynd i fwrw ati, gyda chyngor, i greu neu adfer dôl blodau gwyllt, gwnewch yn siŵr eich bod chi ond yn defnyddio planhigion gwyllt brodorol sy’n gweddu orau i’ch amodau lleol, a darganfyddwch pa blanhigion brodorol sy’n bwysig yn lleol. Cofiwch gynnwys arbenigwyr o'ch Ymddiriedolaeth Natur leol neu naturiaethwyr eraill. Fe fyddan nhw’n meddwl am y rhywogaethau sydd eisoes yn tyfu yno, y pridd, yr hinsawdd leol, a’r hyn sydd wedi’i wneud yno o’r blaen.



Edrychwch ar yr adnodd rhagorol yma: [Dolydd Plantlife | Egwyddorion creu dôl.](https://meadows.plantlife.org.uk/making-meadows/principles-of-meadow-making/)



Mae dolydd blodau gwyllt yn ffynnu orau ar bridd gwael, felly peidiwch â chael eich temtio i ychwanegu compost. Maen nhw hefyd yn cymryd rhai blynyddoedd i ddechrau arni, felly mae angen i chi feddwl yn y tymor hir!
