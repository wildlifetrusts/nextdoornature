---
title: "Busnesau: Sut Gallant Eich Helpu Chi (a sut gallwch chi eu helpu hwy)"
summary: Sut y gall grwpiau ac elusennau weithio gyda busnesau lleol, sut i fynd
  atynt a beth i'w gynnig iddynt.
image:
  src: /images/uploads/support-from-business_orig-3-.jpg
  alt: Pentwr o ddarnau arian wedi'u hamgylchynu gan blanhigion
  credit: Photo copyright Autumn Barlow/The Wildlife Trusts 2023
video:
  id: wzH-0mv9rU0
  title: "Busnesau: Sut Gallant Eich Helpu Chi (yn Saesneg)"
  description: Mae Isla o Newark yn esbonio beth all busnesau ei wneud i chi, a
    beth allwch chi ei wneud iddyn nhw. (yn Saesneg)
relatedGuides:
  - "Finding Funding "
customCall: Ydych chi wedi gweithio gyda busnes lleol?
---


Gall grwpiau lleol, sefydliadau gwirfoddol ac elusennau bychain gydweithio â busnesau. Dyma sut i ddechrau arni.


## Beth mae hyn yn ei olygu?


Gallwch ofyn i fusnes am arian i'ch helpu gyda digwyddiad. Gelwir hyn fel arfer yn “nawdd.” 
Gallwch ofyn am help parhaus dros amser. Gallai hyn gael ei alw’n “bartneriaeth elusen”.


Gallai’r busnes gael ei alw’n “gefnogwr corfforaethol”, “partner cyllido” neu’n “gyfranogwr masnachol.” Gelwir yr elusen neu’r grŵp yn “bartner elusennol.”


Dylai fod gennych Gytundeb Cyfranogiad Masnachol os yw busnes yn codi arian i chi drwy werthiant, gan eu bod yn “codi arian” i chi. [Edrychwch ar Work For Good yma](https://workforgood.co.uk/work-for-good-blog/how-businesses-can-support-a-charity-and-why-they-may-need-a-commercial-participation-agreement/#:~:text=Known%20as%20a%20'commercial%20participator,proceeds%20will%20go%20to%20charity) am fersiwn hawdd (ond byddwch yn ymwybodol eu bod yn ceisio eich cael chi i gofrestru - nid oes angen i chi wneud hynny). Mae’r [canllawiau swyddogol yma](https://www.dsc.org.uk/wp-content/uploads/2016/11/StandardFormofAgreementGuidanceNotes.doIoF-c.pdf) ac [yma.](https://www.fundraisingregulator.org.uk/code/working-with-others/professional-fundraisers-commercial-participators-and-partners) (Sylwer NAD yw'r rhwymedigaeth gyfreithiol yn berthnasol i Ogledd Iwerddon).


## I ba fath o fusnesau ddylem ni ofyn?  


Mae gan bob cwmni y potensial i'ch cefnogi, mawr neu fach, cenedlaethol neu leol. Peidiwch â phoeni am gysylltu â chwmnïau cenedlaethol neu ryngwladol mwy gyda swyddfeydd lleol. Mae ganddynt gysylltiad lleol â'ch ardal o hyd a byddant yn cyflogi llawer o bobl leol. Meddyliwch am fusnesau mawr fel y rhain:


* Brandiau bwyd fel Greggs, Muller, Heinz, Pepsico
* Diwydiannau mawr fel gweithgynhyrchwyr ceir
* TG a meddalwedd fel Sage, DXC a mwy.


Gall fod yn haws ffurfio perthynas â chwmnïau llai, neu ganghennau bychain o gwmnïau mawr, ond efallai na fyddant yn gallu cynnig cymorth ariannol. Ond meddyliwch am fathau eraill o gymorth - gall cwmni technoleg helpu gyda hyfforddiant neu offer, er enghraifft.


## Sut mae dod o hyd iddyn nhw? 


Edrychwch ar fap – beth sydd yn eich ardal chi? Mae chwilio am fusnesau, boed fawr neu fach, o amgylch eich ardal yn fan cychwyn gwych ar gyfer ymchwil ac yn helpu i adeiladu rhestr o gwmnïau posibl i’w holi. Os ydyn nhw'n lleol iawn i chi, efallai bod gennych chi gysylltiadau eisoes drwy ffrindiau neu eich cyflogaeth eich hun. Gofynnwch yn eich grŵp. Efallai bod rhywun yn adnabod neu'n perthyn i rywun mewn busnes lleol.


Gallwch gwrdd â busnesau mewn digwyddiadau rhwydweithio lleol. Ewch i weld eich [Siambr Fasnach](https://www.britishchambers.org.uk/) (mae'n haws gwglo “siambr fasnach” ac enw eich tref). Chwiliwch hefyd am glybiau [Busnes dros Frecwast.](https://www.bobclubs.com/)


Edrychwch ar bwy sy’n hysbysebu yn y wasg leol a chylchgronau am ddim, a chadwch eich llygaid ar agor wrth i chi fynd o gwmpas – ewch am dro o amgylch stad ddiwydiannol neu ardal fenter leol a byddwch yn synnu at ba gwmnïau sydd yno nad oeddech yn gwybod eu bod yn bodoli.


Deilliodd y [National Business Response Network](https://nbrn.org.uk/) o bandemig Covid-19. Maent yn uno busnesau â grwpiau cymunedol sydd angen cymorth. Maen nhw’n dweud: “Mae pob sefydliad sy’n canolbwyntio ar wneud gwahaniaeth cadarnhaol yn y gymuned yn gymwys. Os ydych chi’n sefydliad nid-er-elw, elusen, cymuned neu sefydliad gwirfoddol, cofrestrwch eich diddordeb, a bydd aelod o’r tîm yn gweithio gyda chi i weld sut gallwn gefnogi eich anghenion.” Mae’n rhan o sefydliad [Busnes yn y Gymuned / Rhwydwaith Busnes Cyfrifol y Tywysog.](https://www.bitc.org.uk/national-business-response-network-2023/)  


Edrychwch hefyd ar [Neighbourly,](https://www.neighbourly.com/faqs) sef platfform digidol sy'n cysylltu busnesau â sefydliadau lleol. Maen nhw’n dweud, “Rydym yn helpu busnesau i gael effaith gadarnhaol yn eu cymunedau drwy gyfrannu amser gwirfoddolwyr, arian a chynnyrch dros ben i achosion lleol, i gyd mewn un lle.” Os nad ydych chi’n elusen gofrestredig neu’n CBC, gallwch ofyn am help nad yw’n arian yr un fath – gallwch ofyn am amser gwirfoddolwyr, cynnyrch dros ben neu gyngor.


## Am beth ddylem ni ofyn?


Nid oes rhaid i gymorth busnes fod yn ariannol. Gallech ofyn am hyfforddiant, profiad gwaith, man cyfarfod, neu roddion ar ffurf eitemau. Gallai hyn fod yn adnoddau, offer technoleg neu fwy.


Gall busnesau annog cyflogeion i godi arian drwy ddigwyddiadau ac elusennau ac mae hyn yn arbennig o effeithiol pan ymgynghorir â’r cyflogeion ynghylch pa grŵp lleol i’w gefnogi, neu pan fydd ganddynt gysylltiad personol.


## Beth allwn ni ei gynnig iddynt?


Mae angen i chi eu perswadio sut gallwch fod o fudd iddyn nhw. Gallech ddweud:


* Mae partneriaeth yn adeiladu “ymwybyddiaeth brand” oherwydd gallwch roi eu henw ar eich gwefan ac ar daflenni. Os ydyn nhw'n noddi pot plannu, gallwch chi roi eu henw arno!
* Gall agor mwy o gyfleoedd rhwydweithio iddynt mewn digwyddiadau elusennol.


Rhowch gymaint o enghreifftiau penodol ag y gallwch chi at ei gilydd. Ac ymarfer siarad amdanyn nhw yn uchel, fel eich bod yn barod pan fyddan nhw'n gofyn i chi.


Cofiwch ddweud wrthyn nhw beth mae eich grŵp yn ei wneud, a rhannu straeon emosiynol gyda nhw fel eu bod yn deall pa mor bwysig yw eich gwaith. Gwnewch bethau'n real iddyn nhw.


## Sut mae gofyn?


Gwnewch eich ymchwil i ddechrau, drwy edrych ar eu gwefan ac ar LinkedIn. Ar eu gwefan, edrychwch ar eu hadran “Amdanom Ni” neu “Cwrdd â’r Tîm” – yn aml mae hwn yn y darn troedyn bach ar y gwaelod.


Gall y person y mae angen i chi siarad ag ef amrywio. Mewn cwmni mawr gall fod yn “rheolwr perthnasoedd” neu “reolwr cyfrifoldeb cymdeithasol corfforaethol.” Mewn cwmni canolig, gallech siarad â rhywun yn y byd marchnata, cyfathrebu neu gysylltiadau cyhoeddus. Os yw'r cwmni'n fach iawn, fe allech chi gysylltu ag un o'r partneriaid neu'r penaethiaid.


Mae’n wych os gallwch chi siarad â rhywun yn gyntaf mewn digwyddiad, ond os na allwch chi, anfonwch e-bost. Cadwch ef yn eithaf byr ond cynhwyswch yr holl brif bwyntiau am yr hyn y gallwch ei gynnig iddynt, a pham mae eich grŵp mor bwysig. Gofynnwch a hoffent gwrdd am baned a sgwrs, neu gael galwad fideo neu alwad ffôn. Os na chewch ateb, gallwch fynd ar ôl hyn wythnos neu ddwy yn ddiweddarach.


Os ydych chi wedi ymarfer siarad am eich grŵp, byddwch yn ei chael yn haws. Ewch ati i ymarfer gyda ffrind, aelod o'r teulu, neu degan wedi'i stwffio!


Canolbwyntiwch ar sut gallwch chi eu cefnogi a siaradwch am y cysylltiad clir rhwng eich grŵp a nodau neu werthoedd y busnes.


Mae rhagor o wybodaeth i fusnesau [yma ar wefan yr Ymddiriedolaethau Natur.](https://www.wildlifetrusts.org/partnerships/working-businesses)

