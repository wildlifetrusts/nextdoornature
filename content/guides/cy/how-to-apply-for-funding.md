---
title: Sut i Wneud Cais am Gyllid
summary: Crynodeb o'r hyn sydd angen i chi ei wneud pan fyddwch yn ystyried
  gwneud cais am gyllid
image:
  alt: A brown notebook with the word "plans" on the front surrounded by green
    plants
  credit: Photo copyright Autumn Barlow/The Wildlife Trusts 2023
  src: /images/uploads/how-to-apply-for-funding_orig-2-.jpg
relatedGuides:
  - "Finding Funding "
  - Bank Accounts For Groups
  - Faith Groups and Lottery Funding
category: admin-and-info
---
## Paratoi

Mae arnoch angen gwaith papur i ddangos bod gennych chi’r canlynol:

* Pwyllgor (y grŵp o bobl sy'n gwneud penderfyniadau ar gyfer eich grŵp)
* Cyfrif banc
* Datganiad o gyfrifon ar gyfer y flwyddyn ddiwethaf (oni bai eich bod yn grŵp newydd)
* Dogfen lywodraethu (sef ychydig o fanylion ysgrifenedig am eich grŵp, sy’n dweud sut mae’n cael ei redeg)

Efallai hefyd y bydd arnoch angen gwaith papur i ddangos y canlynol:

* Yswiriant
* Polisi iechyd a diogelwch a / neu asesiadau risg
* Polisi cyfleoedd cyfartal (mae polisi yn gyfres ysgrifenedig o ganllawiau rydych yn eu dilyn)
* Polisi amddiffyn neu ddiogelu plant

Gweithiwch gyda'ch grŵp cyfan. Atebwch y cwestiynau allweddol hyn:

* Beth ydych chi eisiau ei wneud? Oes gennych chi'r bobl i'w redeg?
* Faint fydd yn ei gostio? (Peidiwch â dyfalu. Mae angen i chi wneud rhywfaint o ymchwil. Ac mae'n rhaid iddo fod yn gost-effeithiol, sy'n golygu nad ydych yn gwastraffu arian.)
* Pam fod y gwaith hwn yn bwysig? Pwy neu beth sydd ei angen?
* Sut byddwch chi'n gwybod a ydych chi'n gwneud gwaith da? Sut byddwch chi'n gwybod a yw'ch syniad wedi llwyddo?
* Pa mor aml fydd yn digwydd, a pha mor hir y bydd yn para?
* Ble bydd yn digwydd? Oes gennych chi ganiatâd ac yswiriant?

Meddyliwch am arian. Bydd angen i chi lunio cyllideb fanwl. Awgrymiadau:

* Rhestrwch bopeth y byddwch yn talu amdano a faint fydd yn ei gostio
* Rhestrwch yr holl incwm rydych yn ei ddisgwyl (er enghraifft ffioedd aelodaeth, rhoddion, grantiau sydd gennych eisoes)
* Rhaid cael dyfynbrisiau am bopeth y bydd angen i chi dalu amdano
* Peidiwch â thanamcangyfrif! Byddwch yn realistig
* Gallai fod yn ddefnyddiol i chi baratoi cyllideb ar gyfer y flwyddyn gyfan

## Dod o hyd i gyllidwr

I ddechrau, mae angen i chi fod yn glir ynghylch canlyniadau eich prosiect. Mae gan wahanol gyllidwyr wahanol flaenoriaethau, ac mae hyn yn golygu y byddant yn ariannu eich prosiect dim ond os oes gennych yr un nodau ag sydd ganddynt hwy.
Mae cyllidwyr angen bod yn siŵr y bydd eich prosiect yn gwneud gwahaniaeth gwirioneddol. Nid ydynt eisiau gwastraffu arian. Rhaid i chi gael tystiolaeth i ddangos bod eich prosiect yn bwysig. Gallwch wneud hyn mewn sawl ffordd:

* Gallwch ofyn i bobl sy'n cymryd rhan a chofnodi eu hatebion. Defnyddiwch eu dyfyniadau.
* Gallwch ddefnyddio gwybodaeth ystadegol (ffeithiau a rhifau). Dechreuwch gyda gwefannau eich cyngor lleol, yr awdurdod lleol, yr heddlu neu awdurdodau iechyd. Defnyddiwch ffynonellau dibynadwy fel adroddiadau'r Llywodraeth.
* Gallwch ddefnyddio llythyrau cefnogi gan grwpiau eraill, cynghorwyr lleol, yr heddlu ac ysgolion.
* Gallwch ddangos bod gennych gysylltiad â strategaethau lleol a rhanbarthol neu brosiectau'r llywodraeth.

Bydd angen i chi brofi i’ch cyllidwr y byddwch yn llwyddiannus. Mae hyn yn golygu bod angen i chi ddangos bod gennych enw da. Gallech chi ddangos hyn gyda’r canlynol:

* Proffiliau o'r bobl yn eich grŵp a fydd yn cymryd rhan, sy'n dangos eu cymwysterau a'u profiad
* Astudiaethau achos o brosiectau tebyg y mae eich grŵp wedi'u cynnal
* Tystiolaeth o gefnogaeth gan grwpiau neu sefydliadau lleol eraill

## Ysgrifennu eich cais

Pan fydd gennych syniad da o'ch prosiect a'ch canlyniadau, gallwch ysgrifennu eich cais. Ond cofiwch:

* Peidiwch â chymryd yn ganiataol bod y cyllidwr yn gwybod unrhyw beth, felly peidiwch â defnyddio jargon a gwnewch yn siŵr bod popeth yn glir iawn
* Astudiwch yr hyn y mae'r cyllidwr ei eisiau, a gwnewch yn siŵr eich bod yn defnyddio ei eiriau allweddol yn eich cais
* Atebwch y cwestiynau a pheidiwch â malu awyr
* Byddwch yn gadarnhaol ac yn gadarn – mae “byddwn” yn well na “byddwn yn ceisio”
* Gwnewch y cais yn hawdd ei ddarllen gyda phenawdau a phwyntiau bwled clir
* Gofynnwch i rywun arall ei brawfddarllen

## Dod o hyd i gyllidwr

[My Funding Central](https://www.myfundingcentral.co.uk/)
[Funds Online](https://fundsonline.org.uk/)
[UK Community Foundations](https://www.ukcommunityfoundations.org/)
[Cronfa Gymunedol y Loteri Genedlaethol](https://www.tnlcommunityfund.org.uk/)
[Cronfa Dreftadaeth y Loteri Genedlaethol](https://www.heritagefund.org.uk/)
[Loteri Cod Post y Bobl](https://www.postcodetrust.org.uk/)
[Comic Relief](https://www.comicrelief.com/funding/funding-opportunities)
[ENTRUST – Cronfa Cymunedau Tirlenwi](https://www.entrust.org.uk/landfill-community-fund/finding-funding/funder-search/)
[Cydweithfeydd Community Shares](https://www.uk.coop/support-your-co-op/community-shares)
Mae cymdeithasau tai ledled y DU yn cyllido prosiectau lleol yn aml
Mae gan fanciau mawr i gyd gronfeydd amrywiol ar gael ar gyfer prosiectau lleol a chenedlaethol
Gallai cyllido torfol fod yn ddewis ar gyfer prosiectau llai hefyd

## Am wybodaeth fanylach, edrychwch ar:

Canllaw y Ffederasiwn Cenedlaethol o Barciau a Gofod Gwyrdd, [tudalennau 9 i 12](https://natfedparks.org.uk/wp-content/uploads/2020/02/PAGCE-events-workshop-docs-all-collated.pdf)
Mae gan y Cyngor Cenedlaethol ar gyfer Mudiadau Gwirfoddol lawer o help. Ewch [yma](https://beta.ncvo.org.uk/help-and-guidance/funding-income/all-about-grants/) am chwe erthygl am grantiau. Am gyngor am gynllun busnes, a rhai templedi i’w lawrlwytho, edrychwch [yma.](https://knowhow.ncvo.org.uk/tools-resources/business-plan-template) Ac mae sut i egluro pam mae eich prosiect yn bwysig ar gael [yma.](https://knowhow.ncvo.org.uk/how-to/how-to-explain-why-your-project-is-needed-in-300-words)


