---
title: Sut i Wneud Eich Compost Eich Hun
summary: Does arnoch chi ddim angen llawer o le i gompostio’r rhan fwyaf o’ch
  gwastraff cegin a gardd, ac mae’n hawdd dechrau arni. Byddwn yn dangos sut i
  chi!
image:
  src: /images/uploads/lauren-heather-5-.jpg
  alt: how to make compost
  credit: Image copyright 2024 Lauren Heather
video:
  description: ""
relatedGuides:
  - How Community Groups Can Go Peat-Free - and Why it's Important
customCall: Rhannwch eich awgrymiadau ar gyfer creu'r domen gompost berffaith.
---
Mae 'compostio' yn broses naturiol sy'n cymryd darnau o lysiau neu blanhigion, a hefyd papur a chardfwrdd, ac yn gadael iddo bydru i ddod yn gompost - sy'n stwff hyfryd a all helpu i wella cyflwr eich pridd. Mae popeth yn pydru'n naturiol beth bynnag, ond mae compostio yn defnyddio triciau a dulliau i wneud i hynny ddigwydd yn gyflymach.

### Pam fod arnoch chi angen compost?

Dros amser, bydd tyfu pethau yn tynnu rhai o'r maethynnau allan o'r pridd. Mae compost fel byrbryd i'ch gardd, gan roi hwb o egni iddi.

Mae gwneud eich compost eich hun yn ffordd wych hefyd o leihau faint o sbwriel rydych chi'n ei anfon i safleoedd tirlenwi.

Ac mae’n gwneud cynefin gwych i amrywiaeth eang o fywyd gwyllt yn eich gardd hefyd! Mae gwlithod a malwod yn hanfodol i domen gompost weithredol oherwydd eu bod yn helpu i fwyta’r deunydd sy'n pydru ac yn cyflymu'r broses. Wedyn mae’r gwlithod a’r malwod hynny’n dod yn fwyd i ymwelwyr â’r ardd fel adar a draenogod, gan ddenu mwy o fywyd gwyllt i’ch gardd.

Yn wir, eleni, mae ein hymgyrch Wild About Gardens ni ar y cyd â’r RHS yn ymwneud â dathlu’r arwyr di-glod yma! Mae llawer o wahanol fathau a does gan y rhan fwyaf ohonyn nhw ddim diddordeb yn eich letys chi o gwbl. Maen nhw’n hanfodol ar gyfer creu compost da, ar gyfer glanhau deunydd sy'n pydru, ac maen nhw’n fyrbrydau blasus i adar a bywyd gwyllt arall hefyd. Beth am ddarganfod sut i wneud ffrindiau gyda molysgiaid yma?

Mae creu eich compost eich hun yn golygu y gallwch chi arbed arian ar ei brynu, ac mae’n ffordd wych o sicrhau eich bod bob amser yn [garddio heb fawn](<[always peat-free.](https://nextdoornaturehub.org.uk/guides/how-community-groups-can-go-peat-free-and-why-its-important)>).

### Oes arnaf i angen bin compost?

Does arnoch chi ddim angen unrhyw offer arbennig. Yn aml, gallwch brynu biniau compost yn rhad drwy eich cyngor lleol, ond nid yw’r rhain yn hanfodol. Bydd angen i chi orchuddio eich compost ond gallwch ddefnyddio darn o blastig, neu hen garped.

Mae llawer o bobl yn adeiladu biniau syml o hen baletau neu bren. Mae Garden Organic yn dangos i chi sut i wneud bin compost pren yma, ac mae gan Ben o GrowVeg fideo defnyddiol iawn yma. Gwnewch yn siŵr nad ydych chi'n defnyddio paletau sydd wedi'u marcio gyda MB - maen nhw wedi cael eu trin gyda chyfansoddyn hynod wenwynig. Er iddyn nhw gael eu dirwyn i ben yn raddol yn y DU yn 2010, weithiau mae posib dod o hyd iddyn nhw o hyd. Dewiswch rai gyda HT wedi’i nodi arnyn nhw – wedi’u trin â gwres.

Rhowch y domen neu’r bin compost mewn llecyn cysgodol, rhag iddo sychu mewn tywydd poeth. Mae hefyd yn ddefnyddiol ei gael ger llwybr a heb fod yn rhy bell o’ch drws cefn fel eich bod yn cofio ei ddefnyddio – ond ddim yn rhy agos, chwaith!

Peidiwch â thorri'r holl aer i mewn i'r domen gompost. Efallai y bydd angen i chi ei throi o bryd i'w gilydd, bob tri mis fel rheol. Ond byddwch yn ofalus - yn y gaeaf, efallai y byddwch chi'n tarfu ar fywyd gwyllt sy'n gaeafgysgu.

### Sut mae gwneud compost?

Mae gennym ni ganllaw gwych ar dudalen we'r [Ymddiriedolaethau Natur yma](https://www.wildlifetrusts.org/actions/how-compost-your-waste).

Mae arnoch chi angen cymysgedd dda o ‘wyrdd’ a ‘brown’. Gallwch ychwanegu toriadau gwair, dail, sbarion llysiau, hen flodau wedi'u torri, pethau rydych chi wedi'u tocio, coffi, plisg wyau wedi'u golchi, a phapur newydd wedi'i dorri'n fân.

Byddwch yn ofalus gyda chardfwrdd - gallwch ychwanegu cardfwrdd rydych chi wedi'i rwygo, ond gwnewch yn siŵr nad yw'n sgleiniog nac wedi'i orchuddio.

Gallwch ychwanegu bagiau te os yw'r bocs yn dweud eu bod yn rhydd o blastig.

Os oes gennych chi anifeiliaid anwes sy’n bwyta llysiau, fel gerbilod neu gwningod, gallwch ychwanegu eu tail a’u gwasarn os yw wedi’i wneud o ddeunyddiau naturiol fel gwellt neu bapur.

Ni allwch ychwanegu bwyd wedi'i goginio, gan gynnwys cig a physgod; baw cath neu gi neu faw dynol; neu ludw o dân glo, er gall lludw coed o losgwr coed fod yn iawn, ond dim gormod.

Yn gyffredinol, dylech osgoi unrhyw beth sydd â choesynnau coediog, a pheidiwch ag ychwanegu chwyn bythol na rhywogaethau ymledol. Er y gall bin compost poeth iawn ddadelfennu hadau chwyn yn ddamcaniaethol, nid yw’r rhan fwyaf o domenni compost cartref yn mynd yn ddigon poeth. Mae mwy o wybodaeth am hynny ar gael yma.

### Does gen i ddim digon o le ar gyfer dim o hyn!

Peidiwch â phoeni - mae opsiynau eraill.

Mae biniau Bokashi yn boblogaidd yn Japan a Korea, lle mae llawer o bobl yn byw mewn fflatiau heb le y tu allan. Maen nhw’n cynnwys un neu fwy o dybiau plastig gyda thap ar y gwaelod. Rydych chi'n ychwanegu sbarion eich cegin, a bob tro rydych chi'n gwneud hynny, rydych chi'n gwasgaru bran arbennig arno. Dros amser, mae'r microbau yn y bran yn dadelfennu sbarion y gegin. Mae hefyd yn cynhyrchu hylif cyfoethog y byddwch chi'n ei ddraenio allan gyda'r tap a gallwch ei ddefnyddio i wrteithio eich planhigion tŷ.

Erbyn hyn mae gan lawer o gymunedau ardaloedd compostio cymunedol, yn enwedig mewn mannau tyfu cymunedol ac ar randiroedd. Mae Incredible Edible yn lle gwych i ddechrau; [mae mwy o wybodaeth ar gael yma](https://www.incredibleedible.org.uk/).