---
title: Cyrraedd Pobl yn eich Cymuned
summary: Sut i ledaenu’r gair am eich grŵp neu eich prosiect, a chysylltu â
  phobl yn eich cymuned.
image:
  alt: Grŵp o bobl yn sefyll y tu allan i faner mewn rhandir
  src: /images/uploads/img_3374.jpg
  credit: Back on the Map community, Hendon, Sunderland. Photo Autumn Barlow 2022
video:
  id: FxcR408bH48
  title: Cyrraedd Pobl yn eich Cymuned (yn Saesneg).
  description: Mae Autumn o Lincoln yn sôn am sut i estyn allan a chysylltu â'ch
    cymuned (yn Saesneg).
relatedGuides:
  - Businesses - How They Can Help You (and how you can help them)
  - How To Write a Press Release
relatedStories:
  - St Ann's Allotments, Nottingham - a training day with the local community
customCall: Sut ydych chi wedi cael gair allan i'ch cymuned leol?
---
Yn aml mae’n anodd gwybod ble i ddechrau pan fyddwch chi eisiau cael pobl i ymuno â chi i weithredu. Mae angen i chi fynd i ble mae pobl. Fe allwch chi gyrraedd eich cymuned wyneb yn wyneb a thrwy ddefnyddio dulliau eraill fel posteri neu ar-lein.



Dechreuwch gyda phobl rydych chi'n eu hadnabod: siaradwch â theulu, ffrindiau, cymdogion a phobl yn y gwaith. Dywedwch wrthyn nhw beth rydych chi'n ei wneud, oherwydd dydych chi byth yn gwybod i ble y gallai sgwrs arwain.



Fe allwch chi estyn allan at bobl nad ydych chi'n eu hadnabod drwy gnocio ar ddrysau! Er y gall hyn fod yn heriol, mae’n ffordd effeithiol o ledaenu’r gair. Fe fyddwch chi hefyd yn dysgu mwy am eich cymuned leol. Does dim rhaid i chi fynd ar eich pen eich hun.



## Y pethau cyntaf i benderfynu yn eu cylch



**Beth ydych chi eisiau ei ddweud?** – dyma eich neges chi. Er enghraifft, “rydyn ni angen gwirfoddolwyr i gloddio rhandir cymunedol.”



**Sut ydych chi eisiau ei ddweud?** - dyma'ch tôn chi. Er enghraifft, naws o dynnu coes ac anffurfiol? “Hei! Allwch chi gloddio? Dewch draw i faeddu’ch dwylo ar y rhandir cymunedol!” neu fwy difrifol? “Mae’r argyfwng costau byw yn taro ein hardal leol ni yn galed iawn. Fe allwch chi helpu.”



**Ble fyddwch chi'n ei ddweud?** - dyma'r agwedd neu'r dull cyflwyno. Posteri, cyhoeddiadau radio, siarad gyda phobl, codau QR dirgel ar bolion lamp. Mae gan bob un o'r dulliau yma fanteision ac anfanteision.



Mae angen i chi wybod y tri pheth allweddol yma - neges, tôn a dull - ac un peth pwysig arall: **pwy ydi eich cynulleidfa chi?**



## Dechreuwch gyda'ch cynulleidfa. Pwy ydych chi eisiau eu cyrraedd? Beth ydych chi eisiau ei ddweud wrthyn nhw?



Byddwch yn benodol a dangos bod gennych chi reswm clir dros fod yn gwneud hyn. Os byddwch yn dweud “Rydw i eisiau codi ymwybyddiaeth fel bod pawb yn gwybod am ein prosiect ni”, mae hynny'n rhy amwys. *Pam* ydych chi eisiau i bobl wybod am y prosiect? Pa fudd mae hynny yn ei gynnig i chi, neu iddyn nhw? A pham *pawb*?



Os oes gennych chi randir cymunedol mewn ardal benodol, efallai y byddwch yn penderfynu:



*Rydw i eisiau cyrraedd pobl ar incwm isel, yn enwedig teuluoedd ifanc a phobl wedi ymddeol, a’u hannog nhw i ddod i’r rhandir. Rydw i eisiau iddyn nhw ddarganfod sut i dyfu pethau a dechrau tyfu pethau eu hunain. Bydd hyn yn eu helpu nhw i fwydo eu teuluoedd a bydd hefyd yn mynd i'r afael ag ynysu cymdeithasol.*



Nawr eich bod chi'n gwybod pwy rydych chi eisiau ei gyrraedd, a beth yw eich neges, fe allwch chi benderfynu sut i'w dweud a ble i'w dweud.



## Sut a ble i gyfleu eich neges



Mae sut rydych chi'n ei dweud yn bwysig. Peidiwch â defnyddio jargon neu iaith gymhleth. Ystyriwch oes angen i chi ddefnyddio ieithoedd cymunedol neu dreftadaeth lleol sy’n cael eu siarad yn eich ardal.



Byddwch yn bositif. Os byddwch yn dechrau drwy ddweud “mae'r Stryd Fawr yn edrych yn ofnadwy!” byddwch yn digalonni pobl sydd â llawer o falchder lleol. Yn lle hynny, siaradwch am yr hyn y mae posib ei wneud a pha mor wych y bydd yn edrych.



Dyma rai syniadau am ble i roi eich neges:


* Os oes gennych chi ddigwyddiad neu gyfarfod rheolaidd neu untro, ewch ar-lein. Defnyddiwch Meetup, digwyddiadau Facebook ac Eventbrite.
* Mae digwyddiadau'n golygu y gallwch chi gael cyhoeddusrwydd lleol drwy ddweud wrth y papur lleol a'r orsaf radio. Gwnewch yn siŵr bod eich digwyddiad yn gyfeillgar i deuluoedd ac yn hygyrch.
* Ewch ati i gynnal stondin mewn digwyddiadau eraill.
* Rhwydweithio gyda grwpiau eraill; mynd i'w cyfarfodydd nhw a siarad am eich prosiect a'ch syniadau.
* Os nad oes gennych chi ddigwyddiad untro, gallwch ddefnyddio cyfryngau cymdeithasol yr un fath. Rhowch gynnig ar Natur Drws Nesaf a grwpiau Facebook lleol.
* Cynhaliwch ddigwyddiad neu gyfarfod “dewch â ffrind”.
* Gwnewch gylchlythyr, naill ai wedi'i argraffu neu ar e-bost, a gofynnwch bob amser i bobl ei rannu a'i anfon at eraill.
* Gwnewch golofnau gwadd, negeseuon a blogiau ar-lein.
* Cardiau busnes neu daflenni – peidiwch byth â bod heb un, felly pan fydd rhywun yn gofyn, fe allwch chi roi gwybodaeth iddyn nhw ar unwaith.
* Os ydych chi mewn un ardal, fe allech chi osod posteri lle mae hawl gennych chi i wneud hynny.
* Cyflwyno i gyfeiriaduron lleol fel cylchgronau hysbysebion lleol, papurau newydd, cylchgronau plwyf – cynigiwch gynnwys, fel “sut i arddio er lles bywyd gwyllt”.
* Gosodwch stondin neu arddangosfa mewn mannau cyhoeddus fel eich llyfrgell, meddygfa, hwb cymunedol, lleoliad cynnes, banc bwyd, canolfan hamdden, swyddfeydd y cyngor, eglwysi, mosgiau a synagogau, ac ysgolion a cholegau.
