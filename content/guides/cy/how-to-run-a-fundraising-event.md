---
title: "Sut i Gynnal Digwyddiad Codi Arian "
summary: Rhestr gyflym o syniadau ac awgrymiadau ar gyfer cynnal digwyddiad codi arian
---
Mae'r cyngor yma ar eich cyfer chi os ydych chi'n cynllunio digwyddiad untro i godi arian. Os ydych chi eisiau gwneud cais am arian, edrychwch ar ein hadnoddau eraill.
Mae llawer o wahanol ddigwyddiadau y gallwch chi eu cynnal i godi arian. Nid oes unrhyw reolau penodol yn ymwneud â phethau fel Arwerthiant Cacennau / Pobi Elusennol. Fodd bynnag, mae hylendid bwyd yn bwysig iawn, a gallwch ddod o hyd i wybodaeth hawdd ei darllen ar y wefan Safonau Bwyd yma: (https://www.food.gov.uk/business-guidance/food-hygiene-for-your-business) Cofiwch feddwl am alergeddau bwyd a labelwch unrhyw fwyd os oes ganddo gnau ynddo, neu bethau eraill a allai wneud rhai pobl yn sâl.
Yn ogystal ag arwerthiant cacennau, partïon cacennau, picnics cymunedol a boreau coffi, mae llawer o bethau eraill y gallech eu gwneud. Dyma rai syniadau i ddod â phobl at ei gilydd:

* Golchi ceir
* Diwrnod gerddi agored
* Cerdded dros fywyd gwyllt
* Sioe dalent
* Twrnamaint gemau
* Noson gwis
* Raffl
* Taith gerdded yn ystod y nos
* Bingo
* Gwisgo i fyny 
* Taith gerdded corws y wawr
* Cysgu gwyllt

Gallwch werthu pethau:

* Arwerthiant llyfrau
* Arwerthiant celf a chrefft
* Arwerthiant dewch a phrynu 
* Ocsiwn

Gall pobl gael eu noddi i wneud pethau fel:

* Eillio eu gwallt
* Tawelwch noddedig
* Rhoi’r gorau i rywbeth, fel arfer gwael

Neu gallwch fod yn actif! Rhowch gynnig ar y rhain:

* Cwrs rhwystro 
* Deifio o’r awyr 
* Rhedeg marathon
* Gemau Olympaidd Mini
* Abseilu 
* Ras hwyl
* Gêm bêl droed
* Dawns ysgubor
* Taith feicio

## Cynllunio'r digwyddiad:

**Ble fydd y digwyddiad yn cael ei gynnal?** Os yw y tu allan, mae angen i chi wirio rhagolygon y tywydd a chael cynllun rhag ofn y bydd y tywydd yn rhy ddrwg. Os yw’r digwyddiad ar dir preifat, bydd arnoch chi angen caniatâd perchennog y tir. Os yw’r digwyddiad ar dir cyhoeddus, cysylltwch â’ch cyngor lleol yn gyntaf – cyn i chi wneud unrhyw gyhoeddusrwydd!
**Rhaid i chi gynnal asesiad risg.** Bydd yr asesiad risg yn dweud wrthych os oes arnoch chi angen yswiriant. Mae mwy o wybodaeth am asesiadau risg ac yswiriant ar gael yn ein hadnoddau eraill.
**Pryd fydd y digwyddiad yn cael ei gynnal?** Pwy sy'n cael gwahoddiad? Gosodwch nod codi arian.
**Mae angen i chi hyrwyddo'r digwyddiad.** Gallwch greu posteri a thaflenni. Edrychwch ar fwy o ganllawiau am bosteri a thaflenni yn ein hadnoddau eraill.
**Gallwch hyrwyddo'r digwyddiad ar-lein.** Gallech greu tudalen JustGiving neu dudalen codi arian ar-lein arall a gallwch ddefnyddio cyfryngau cymdeithasol hefyd. Cofiwch ddweud wrth eich Ymddiriedolaeth Natur leol beth rydych chi’n ei wneud! A rhowch wybod i'r papurau lleol a'r gorsafoedd radio. Gallwch ddod o hyd i dempled ar gyfer datganiad i'r wasg yn ein hadnoddau eraill.
**Peidiwch â cheisio gwneud popeth eich hun!** Mae pobl wrth eu bodd yn helpu. Gofynnwch i bobl beth hoffen nhw ei wneud a lluniwch gynllun gyda’ch gilydd. Gall hyd yn oed digwyddiad bach fod yn llawer o waith. Ar y diwrnod ei hun, peidiwch ag anghofio cynllunio seibiant i bawb - ac mae hynny'n eich cynnwys chi! Tynnwch lawer o luniau ac wrth gwrs, mwynhewch.
**Wedyn**, cyfrwch faint wnaethoch chi ei godi, a gwnewch yn siŵr eich bod chi'n gadael i bawb wybod.
